Tink'amwaj re jun saqrab'eb' ri. Chwaj tinye' jb'ijk nen jb'antaj Tz'unun Kaab'. Xkaj yole' taq qamaam, qatiit. Ójr taq kristyan neri, xijyol taq. Nen chak k'uli? Nen xtamaj b'a Xoqoneb'? Tjyol taq qamaam, qatiit' wi' jun qub' ajxojob', t'el taq l nimq'iij qatinmit. Y taw nojel ab', tijb'ij taq, Tqatok qapach, tqamol qib', tqesaj xójol. Xtaw taq chuch. Xtok taq jpachaq. Xnuk' jyoljaq. Y wi' juun xij, "Inel ak'laq. Xtaw q'iij tijmet tijme taqch ritz'yaq ajxójol li K'íche' o rik'il Ajmáxb'." Y wi' jun rechaq xmay jwiich, "Nin tinb'an?" Ta' inpuwaq. Ya ttaw q'iij oj'el l xójol. Y nin tinb'an ri? Tb'ison ránm. Ta' tta'w nen tran. Xk'am b'i ríkaj. Xk'am b'i jkólb'. Xk'am b'i jpátn. Xe' b'a Xoqoneb', tb'isonk. Ta' nen taj nab'ej, ri tril, xelch jun nimlaj wunaq b'a k'achee'laj y xij re, "Nen tab'an neri?" Sii' tintok. Per nen tamay? Ta' nen tinmay. Per iin tinwil que wi' jun b'is laj awánm. B'ij chwe, atint'o'w. Per nin inat'o'w si aat, ta' awetam lo que wi' laj wánm, wetami'n. Siw tab'ij chwe, atint'o'w. Tb'ison ránm, ta' raj tb'ij re. Per iin chwaj inat'o'w, per aat ta' atkwiink. Inkwiini'n! B'ij nika chwe nen b'is wi' laj awánm. Ya ttaw jq'iij qatinmit y wi'n l xjooj. Ya inpach, ya tb'ijme taqch ritz'yaqaq y iin ta' inpuwaq. Ahhh, ri li tamay? Tche re, "Ji'n." Ya ttaw hora atxojoow taq. Ya ttaw hor re nimq'ij. Ri li tamay? Iin atint'o'w! Per nin inat'o'w re? Ta' tab'ij y atint'o'w. Katnatun b'i jli y tinb'ij chawe nen tinya' chawe. "Tzib' kali," tche. Xnatunch ra jxukt tinmit. Y cuand xq'aj chrij, tb'ij re, "Ri li itz'yaq chawaj?" Ri li lo que tamay? Cha' jun awe y tak'am b'ik per ni jumul tab'ij re kristyan lamas xame'w. Pax ránm tril ritz'yaq ajxójol, tqopqon, tqopqon, l puwaq. Y tijb'ij, "Nen k'uli xinb'an ri, ri li xyuqinte' y ri li tink'am b'ik?" Va cha' jun awe y tak'am b'ik y ri takoj laj mer jq'ı́jl qatinmit. Per tinb'ij b'i chawe ta' tab'ij re ni jun, que neri xyuqame'w. "Jaan," xche'. Xk'amch atz'yaq, tki'kot ránm. Ta' chki xk'amch jsii'. Ta' chki xk'amch ni'j qleen. Reqajch atz'yaq, xk'amch chirchooch, y xyuq chirchooch ta' xij re rixóql, ni jun. Y jpach t'el taq l xjooj xij taq re: "Y akúchj? Nin tab'an re?" "No, iin ta' tinye' inkúchj." Per nin tab'an re awitz'yaq? Pues nin tinb'an tre. Tinwilb'ej na titaw q'iij y rik'u re' tiinjutun chaxo'laq. Jaan xche' taq re, "Per nin k'u tran wunaq li? Ta' ta' xya' jkúchj re ritz'yaq." "Y nin tqab'an re?" "Wa'x naq kla', tril li jcholajl." Xtaw jq'íjl roox q'iij re jnimq'iij Simyel. Xjoow taq y xkojch ritz'yaq wunaq, Tqopqon! Tqopqon!, l q'aaq' ritz'iiyaq. Y xril taq juntir. "Lamas xame'w awitz'yaq?" "Ta' ke' apuwaq, ta' ameer, ta' akortiil." "At b'eyom ta'n, y nin k'u man atz'yaq, li li xame'w?" Ta' tjb'ij. Y ta' tb'ij, tjk'ot taq jchii', "Per lamas xame'w awitz'yaq?" Ta' tb'ij, va, taxan jun wi' jun chijxo'laq tb'ij re: "qaye' awryent re, qaq'ab'rsaj." "Ya sache'l chaq jb'aa, tjyola' li chqe lamas xijme'w." "Jaan," xche' taq, xkoj, xya' taq kúmb'l re. Xq'ab'rsaj taq. Ya laj q'ab'ark, xelch laj chii'. Tijb'ij rechaq, "Pues lamastch xinme' witz'yaq, jli b'a loom." "Lamas loom?" "Jli b'a Xoqoneb'." "Nin k'u xab'an?" "Xelch jun nimlaj wunaq chwiij." "Y xij chwe que nen chak inb'esonk?" Cuando wi' laj q'aab' re re utziil re jt'o'w y kla' xinme'ch witz'yaq. K'uttaj chqáwch! Loq'ori ta' chki inkwiin, ta' chki tinte'. Ta' chki tinte'. Y kla' k'uli tjyol taq qamaam qatiit'. Que kla' wi' jun meer jkortiil qatinmit Tz'unun Kaab'). Nin k'u chak xq'aje b'ik? Nin k'u chak xsach b'ik? Mat xijyol na che'. Mat xel na laj chii' wunaq, xijk'ol taj. Xijch'uqt jb'aa lo que xijsaj re, jpuwaq qatinmit Tz'unun Kaab', ajwi' tna re. Cuand xretmaj wunaq, retmaj nimlaj wunaq. Que fue relatado la pobreza de nuestro pueblo, ese mismo día que lo relató. Xtormaj jun lel B'a Kameb', xnatun b'ik Kób'n. Xnatun b'ik Rab'inal, kla'. Xtok b'i jb'ee jmeer jkortiil. J'upuwaq Tz'unun Kaab'. K'ixk'olil xtamaj ójr taq tziij. Ójr taq qamaam qatiit' tb'eson taq. Tajb'ij taq, kla' tawem ójr, nimlaj k'achee'laj. Ta' qas ttaw jun kla' porque k'ani'n, k'ani'n loq'laj mundo kla'. Ti li xkan yolsaaj jwi'l qaqaaj José Méndez. Ri li qamaam qatiit' xkan yoloow taq y xi'j taq, "Xqak'ol tne." Xqachajaj tne jloq'óxl y loq'b'al puwaq re qatinmit Tz'unun Kaab'. Ri li tinyol jun saqrab'em ri rej. Rik'al junab' y tink'amwaj chawe ataq.